साल 2025 में कई स्टारकिड्स ने अपने फिल्मी करियर की शुरुआत की। किसी ने पर्दे के सामने तो किसी ने पीछे रहते हुए धमाल मचाया। खासतौर पर पांडे परिवार के चिराग अहान पांडे ने मोहित सूरी की 'सैयारा' के साथ ये साल अपने नाम कर लिया। 'सैयारा' पर झमाझम नोटों की बारिश हुई और इसी के साथ ये इस साल की सबसे ज्यादा कमाई करने वाली फिल्मों में से एक बन गई। वहीं शाहरुख खान के बेटे आर्यन खान ने भी बतौर डायरेक्टर अपना करियर शुरू किया और दर्शकों को उनकी सीरीज काफी पसंद आई। लेकिन, इसी साल 2 और स्टारकिड्स ने अपना करियर शुरू किया, जिनकी पहली ही फिल्म बड़े पर्दे पर बुरी तरह पिट गई। इसी के साथ मेकर्स को भी तगड़ा नुकसान उठाना पड़ा।

-Advertisement-


फ्लॉप रहा अमान देवगन और राशा थडानी का डेब्यू
जनवरी 2025 में रिलीज हुई 'आजाद' के साथ अजय देवगन के भांजे अमान देवगन ने फिल्मी दुनिया में कदम रखे। उनके साथ इस फिल्म में रवीना टंडन की बेटी राशा थडानी लीड रोल में थीं। इन दो स्टारकिड्स के अलावा अजय देवगन भी फिल्म में थे और फिल्म का बजट भी काफी बड़ा था। मेकर्स ने इस फिल्म पर 80 करोड़ से ज्यादा की रकम खर्च की थी, खूब प्रमोशन भी हुआ। लेकिन, रिलीज होने पर ये फिल्म बुरी तरह पिट गई और ये फिल्म अपने बजट का 20 प्रतिशत भी वसूल नहीं कर पाई, जिसके चलते मेकर्स को भारी नुकसान उठाना पड़ा।

बजट का 20 प्रतिशत भी नहीं वसूल सकी फिल्म
17 जनवरी 2025 को सिनेमाघरों में रिलीज हुई 'आजाद' से मेकर्स को भारी उम्मीदें थीं, लेकिन बॉक्स ऑफिस पर ये अपने बजट का 20 प्रतिशत भी वसूल नहीं कर पाई और 10.57 करोड़ के कलेक्शन पर ही सिमट गई। यानी मेकर्स को फिल्म के चलते 70 करोड़ के करीब का नुकसान उठाना पड़ा। हालांकि, भले ही ये फिल्म दर्शकों के बीच कुछ खास कमाल नहीं दिखा पाई। लेकिन, इसके एक गाने ने राशा को जरूर स्टार बना दिया। इस फिल्म के एक गाने 'उई अम्मा' में राशा ने ऐसा डांस दिखाया कि सुपरहिट रहा था। राशा के इस गाने को खूब प्यार मिला और अब राशा स्टार बन गई हैं।

क्या है आजाद की कहानी?
'आजाद' की बात करें तो फिल्म की कहानी 1920 के दशक में आजादी से पहले के भारत की एक काल्पनिक कहानी है। इस गांव में गोविंद (अमन देवगन) नाम का एक लड़का रहता है, जो गरीब है और जमींदारों और अंग्रेजों के जुल्म के बीच आजाद नाम के घोड़े के मालिक विक्रम सिंह (अजय देवगन) से मिलता है, जो एक बागी है। फिल्म में दिखाया गया है कि कैसे गोविंद विक्रम सिंह से मिलकर अपनी बहादुरी और आजाद घोड़े की मदद से गांव को गुलामी से मुक्त कराता है और हीरो बन जाता है। इसी में एक प्रेम कहानी भी है और अंग्रेजों के खिलाफ विद्रोह को भी दिखाया गया है।