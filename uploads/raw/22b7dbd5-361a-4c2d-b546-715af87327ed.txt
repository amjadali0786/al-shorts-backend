ल्याणपुर थाना क्षेत्र में एक युवती को कानपुर पुलिस से न्याय नहीं मिला तो उसने बीते सोमवार को मुख्यमंत्री योगी आदित्यनाथ से मिलकर उनको घटना से अवगत कराकर कार्रवाई की मांग की। युवती ने सीएम को बताया कि उसके साथ फुफेरे भाई ने दुष्कर्म किया और धोखे से प्लॉट बिकवा दिया। इसकी शिकायत उसने थाने सहित पुलिस आयुक्त से की जिसके बाद जांच कल्याणपुर के एक दरोगा ने की। आरोप है कि दरोगा ने पैसा दिलाने के नाम पर आरोपी से एक लाख रुपये ले लिए और उसकी तहरीर पर कोई कार्रवाई नहीं की। सोमवार को पीड़िता ने सीएम से मिलकर न्याय की गुहार लगाई। मुख्यमंत्री कार्यालय पुलिस आयुक्त से मामले में जवाब मांगा है।

आंसुओं में ढली दास्तां!
कल्याणपुर के बारा सिरोही निवासी रूचि सिंह (काल्पनिक नाम) अपने नाबलिग भाई के साथ रहती है। कुछ साल पहले उसके माता-पिता की बीमारी के चलते मौत हो गई थी। आरोप है कि मौत के बाद उसके फुफेरे भाई अनिरुद्ध सिंह उर्फ़ अतुल ने उसे पहले सहारा देने का नाटक किया। उसके बाद उसको भरोसे में लेकर बारह सिरोही वाला मकान बिकवाते हुए कहा कि दूसरी जगह उसी पैसे से मकान दिलवा देगा। मकान बिकने के बाद 10 लाख रुपये उसने अपने खाते में डलवा लिए। 8 लाख रुपये पीड़िता के खाते में डलवाए और भरोसा दिलवाया कि उसे 50 वर्ग गज का प्लॉट दिलवाकर बचा हुआ पैसा उसके भाई के भविष्य के लिए फिक्स करवा देगा।